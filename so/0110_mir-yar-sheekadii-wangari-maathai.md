# Mir yar: Sheekadii Wangari Maathai

##
Tuulo ku tiil buurta Mount Kenya ee Bariga Afrika babaceeda, gabar yar ayaa hooyadeed kala shaqeyn jirtay beeraha. Magaceedu waxa uu ahaa Wangari.

##
Wangari bannaanka ayay aad u jeclaan jirtay. Baangad ayay ku qodqodday camuudda meel ka mid ah beertooda. Waxayna ku aastay miro aad u yaryar dhulka.

##
Maalinnimada waxa ay ugu jeclayd marka ay cadceeddu dhacdo. Waa marka ay mugdiga noqoto si ay u aragto dhirta, Wangari markaa waxay yiqiinsataa in ay tahay xilligii ay guriga aadi lahayd. Dhabbayaal sii dhex mara beeraha ayay sii qaaddaa, waxayna sii dhaaftaa keli-biyoodyo marka ay guriga u sii socoto.

##
Wangari waxa ay ahayd gabar farriid ah aad bayna ugu xiise qabtay in ay iskuul aaddo. Laakiin hooyadeed iyo aabbaheed waxa ay doonayeen in ay la joogto oo ay guriga kala shaqeyso. Markii ay toddoba jirsatay, walaalkeed ka weyn ayaa ku qalqaaliyey waalidkeed in ay u oggolaadaan in ay iskuul tagto oo ay wax barato.

##
Way ka heshay in ay wax barato! Wangari buug walba oo ay akhriso wax badan ayay ka baran jirtay. Iskuulka oo ay aad ugu wanaagsanaatey darteed waxaa lagu casuumay in ay wax ku barato dalka Maraykanka. Wangari aad ayey ugu faraxday arrinkaa! Waxa ay doonaysay in ay wax badan ka ogaato dunida.

##
Wangari wax badan oo cusub ayay ku baratay jaamicadda la yiraahdo the American University. Waxa ay baratay dabeecadda dhirta iyo sida ay u baxaan. Waxa ayna xusuusatay sidii ay u kortay ee ahayd: in ay walaalaheed kula ciyaari jirtay hooska geedaha kaymihii qurxoonaa ee Kenya.

##
Markii ay aad wax u sii barataba, waxa ay sii ogaanaysay in ay dadka Kenya aad u jeceshahay. Waxa ay doonaysay in ay noqdaan kuwo faraxsan oo xor ah. Markii ay wax sii barataba, waxa ay soo xusuusan jirtay gurigeedii Afrika.

##
Markii ay wax barashadeedii dhammeysatay, waxa ay ku noqotay Kenya. Laakiin wadankeedii waa is beddelay. Beero waaweyn ayaa dalkii laga jeexay. Haweenku ma heli karin xaabo ay wax ku karsadaan. Dadku fakhri ayay ahaayeen, carruurtuna waa ay gaajeysnaayeen.

##
Wangari way garanysay waxa ay tahay in la sameeyo. Waxa ay bartay haweenkii sida miro loo abuuro si ay dhir u soo baxdo. Haweenku dhirta ayay sii iibin jireen lacagta ka soo baxdana qoysaskooda ayay ku xanaaneyn jireen. Haweenkii waxa ay noqdeen kuwo faraxsan. Wangari ayaa ka dhigtay kuwo dareema awooddooda iyo muhimaddooda.

##
Xilli ka dib, dhirtii waxa ay noqotay kayn, webiyadiina mar kale ayay biyo keeneen. Farriintii Wangari, Afrika ayay ku faaftay. Maanta, malaayiin geedo ah ayaa ka soo baxay mirihii Wangari.

##
Wangari si adag ayay u shaqeysay. Dadka dunida oo dhan ayaa u qiray, waxana la siiyey abaalmarin caan ah. Waxa la yiraahdaa abaalmarintaad the Nobel Peace Prize, waxa ayna noqotay haweeneyda keliya ee Afrika abid laga siiyey.

##
Wangari waxa ay dhimatay 2011, laakiin waa aannu xusuusannaa mar walba oo aan aragno geed qurux badan.

##
* License: [CC-BY]
* Text: Nicola Rijsdijk
* Illustration: Maya Marshak
* Translation: Anwar Mohamed Dirie
* Language: so
