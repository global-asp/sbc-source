# ስለምንታይ ጕማረታት ጸጕሪ ከምዘይብሎም

##
ሓደ መዓልቲ፡ ማንቲለ በቲ ገምገም ፈለግ ይዛውን ነበረ።

##
ከምኡ'ውን ጕማረ፡ ንኽትዛወርን ገለ ልሙዕ ሳዕሪ ንኽትበልዕን ኣብኡ ነበረት።

##
ጕማረ ነቲ ማንቲለ ኣብኡ ከምዝነበረ ኣይርኣየቶን'ሞ ብወዝቢ ኣብ እግሪ ማንቲለ ረገጸት። ማንቲለ ነታ ጕማረ እናወጨጨ ከምዚ ክብላ ጀመረ፡ "ኣቲ ጕማረ! ኣብ እግረይ ረጊጽኪ ከምዘለኺ ክትርእዪ ኣይትኽእልን?"

##
ጕማረ ንማንቲለ ይቕረ ሓተተቶ፡ "ኣይትሓዘለይ። ኣይርኣኹኻን። በጃኻ ይቕረ በለለይ!" ማንቲለ ግን ክሰምዕ ኣይከኣለን ንጕማረ ድማ ኣንጸርጸረላ፡ "ደይመደይ ኢልኪ ዝገበርክዮ እዩ! ሓደ ማዓልቲ፡ ክትርእዪ ኢኺ! ዕዳኺ ክትፍደዪ ኢኺ!"

##
ማንቲለ ንሓዊ ክረኽቦ ከደ፡ ከምዚ ድማ በሎ፡ "ኪድ'ሞ፡ ጕማረ ሳዕሪ ንኽትበልዕ ካብቲ ማይ ምስወጸት ኣንድዳ። ረጊጻትኒ እያ!" ሓዊ ድማ መለሰ፡ "ጸገም የለን፡ ማንቲለ፡ ዓርከይ። ልክዕ ከም ዝሓተትካኒ ክገብር እየ።"

##
ዳሕራይ፡ ጕማረ ካብቲ ፈለግ ርሒቓ ሳዕሪ እናበልዐት ከላ፡ "ሸው!" ሓዊ ተባሪዑ ሃልሃል በለ። እቲ ሃልሃልታ ነቲ ናይ ጕማረ ጸጕሪ ከንድዶ ጀመረ።

##
ጕማረ እናኣእወየት ናብ'ቲ ማይ ክትጐዪ ጀመረት። ኩሉ ጸጕራ በቲ ሓዊ ሓሪሩ እዩ። ጕማረ ብኽያታ ቀጸለት፡ "ጸጕረይ ብሓዊ ነዲዱ! ኩሉ ጸጕረይ ረጊፉ! እዚ ጽቡቕ ጸጕረይ!"

##
ናይ ጕማሪ ጸጕራ ብምንዳዱ ማንቲለ ተሓጎሰ። ክሳብ ሕጂ ድማ፡ ካብ ሓዊ ብምፍራሕ፡ እታ ጕማረ ፈጺማ ካብ ማይ ኣርሒቓ ከይዳ ኣይትፈልጥን እያ።

##
* License: [CC-BY]
* Text: Basilio Gimo, David Ker
* Illustration: Carol Liddiment
* Translation: Daniel Berhane Habte
* Language: ti
