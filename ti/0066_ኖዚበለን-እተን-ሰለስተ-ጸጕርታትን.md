# ኖዚበለን እተን ሰለስተ ጸጕርታትን

##
ቅድሚ ነዊሕ ዘመን፡ ሰለስተ ኣዋልድ ዕንጸይቲ ክኣርያ ንበረኻ ወፈራ።

##
ሙቐት ዘለዎ መዓልቲ እዩ ኔሩ እሞ ንኽሕምብሳ ናብቲ ውሕጅ ወረዳ። ኣብቲ ማይ ተጻዊተን፡ ተገጫጪበን ከምኡ'ውን ሓምቢሰን።

##
ብሃንደበት፡ ከምዝመሰየ ተገንዘባ። እናቐልጠፋ ናብ ዓደን ተመልሳ።

##
ጥቓ ቤተን ምስበጽሓ፡ ኖዚበለ ኢዳ ናብ ክሳዳ ሰደደት። ስልማት ክሳዳ ረሲዓታ! "በጃኽን ንዓናይ ምሳይ ተመለሳ" ክትብል ንመሓዙታ ለመነተን። መሓዙታ ግን ኣዝዩ መስዩ እዩ በላኣ።

##
ስለዚ ኖዚበለ ናብቲ ውሕጅ ንበይና ተመሊሳ። ስልማት ክሳዳ ረኺባታ ናብ ቤታ ክትምለስ ተጻደፈት። ግን ኣብቲ ጸልማት መንገዲ ጠፊእዋ።

##
ኣብ ርሑቕ ካብ ሓንቲ ኣጕዶ ዝወጽእ ብርሃን ርእያ። ብተብተብ ናቡኡ ገጻ ብምቅራብ ኣብቲ ማዕጾ ኳሕኵሐት።

##
ዘስደምም'ዩ፡ ሓደ ከልቢ ከፊትዋ "እንታይ ደሊኺ?" ክብል ድማ ሓቲትዋ። "ጠፊአ'የ መሕደሪ ቦታ ድማ እደልይ ኣለኹ፡" በለት ኖዚበለ። "ንዒ እተዊ፡ እንተ ዘየሎ ክነኽሰኪ እየ" በላ እቲ ከልቢ። ኖዚበለ ድማ ንውሽጢ ኣተወት።

##
ሽዑ እቲ ከልቢ "መግቢ ከሽንለይ" ይብላ። "ኣነ'ኳ ቅድሚ ሕጂ ንኸልቢ ከሺነ ኣይፈልጥን እየ" ኢላ መለሰትሉ። "ከሽኒ ሓደው ክነኽሰኪ እየ" ይብላ እቲ ከልቢ። ስለዚ ኖዚበለ ነቲ ከልቢ መግቢ ከሸነትሉ።

##
ሽዑ እቲ ከልቢ፡ "ዓራተይ ኣንጽፍለይ" በላ። ኖዚበለ ድማ "ኣነ ግን ቅድሚ ሕጂ ዓራት ናይ ከልቢ ኣንጺፈ ኣይፈልጥን እየ" ትብሎ። "ኣንጽፍለይ እንተዘይኮይኑ ክበጅለኪ'የ" ይብላ። ስለዚ ኖዚበለ ዓራቱ ኣንጸፈትሉ።

##
ኵሉ መዓልቲ ነቲ ከልቢ ክትክሽነሉ፡ ክትኵስትረሉን ክትሓጽበሉን ኔርዋ። ሽዑ ሓደ መዓልቲ እቲ ከልቢ፡ "ኖዚበለ ሎሚ ናብ ኣዕሩኽተይ ክበጽሕ ክኸይድ እየ። ቅድሚ ምምላሰይ ምድርቤት ኰስትርዮ፡ መግበይ ከሽንለይ ኣቝሑተይ ድማ ሓጻጽብለይ።" በላ።

##
እቲ ከልቢ ምስከደ፡ ኖዚበለ ብቕጽበት ሰለስተ ጸጕሪታት ካብ ርእሳ በንቈሰት። ሓንቲ ጸጕሪ ኣብ ትሕቲ ዓራት ኣቐመጠት፡ ሓንቲ ብድሕሪ ማዕጾ፡ ሓንቲ ድማ ኣብቲ ዛሬባ። ብድሕሪኡ ብምሉእ ዓቕማ ናብ ቤታ ገጻ ሃደመት።

##
እቲ ከልቢ ምስተመልሰ ንኖዚበለ ኣናደያ። "ኖዚበለ፡ ኣበይ ኣለኺ" እናበለ ጨደረ። "ኣብዚ እኔኹ፡ ኣብ ትሕቲ ዓራት፡" በለት እታ ቀዳመይቲ ጸጕሪ። "ኣብዚ ኣለኹ ድሕሪ እዚ ማዕጾ፡" በለት እታ ካላኣይቲ ጸጕሪ። "ኣብዚ እነሃልኹ፡ ኣብ ዛሬባ፡" በለት እታ ሳልሰይቲ ጸጕሪ።

##
ሻቡ እቲ ከልቢ ኖዚበለ ከምዘታለለቶ ተረደአ። ስለዚ ብፍጥነት ናብቲ ዓዲ እናጐየየ እናጐየየ ከደ። ኣሕዋት ኖዚበለ ግን ገዘፍቲ ኣባትር ሒዞም ክጽበይዎ ጸንሑ። እቲ ከልቢ ተመሊሱ ሃደመ ብድሕሪኡ'ውን እንደገና ኣይተርኣየን።

##
* License: [CC-BY]
* Text: Tessa Welch
* Illustration: Wiehan de Jager
* Translation: Daniel Berhane Habte
* Language: ti
