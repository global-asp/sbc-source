# ብዙነሽ

##
ብዙነሽ አናቷ ስትሞት ብስጭት ተሰማት። የብዙነሽ አባት ለልጁ እንክብካቤ ለማድረግ የተቻለውን አደረገ። ቀስ በቀስ የብዙነሽ እናት በሌለችበት ደስተኝነትን መልሰው እንዴት እንደሚያገኙ አወቁበት። በየዕለቱ ጠዋት ቁጭ ብለው ስለመጪው ቀን ይነጋራሉ። በየምሽቱም ራት አብረው ይሰራሉ። ሳህኖቹን ካጠቡ በኋላ የብዙነሽ አባት የቤት ስራዋን በመስራት ያግዛታል።

##
አንድ ቀን የብዙነሽ አባት ከወትሮው አምሽቶ መጣ። ‹‹የት ነሽ ልጄ?›› ሲል ተጠራ። ብዙነሽ ወዳባቷ ሮጠች። አባቷ የአንዲት ሴትዮ ይዞ መምጣቱን ስታይ ቀጥ ብላ ቆመች። ‹‹ልጄ፣ አንዲት ልዩ የሆነች ሴትዮ እንድትተዋወቂ እፈልጋለሁ። ይህች ዓይናለም ነች›› አለ ፈገግታ እያሳየ።

##
‹‹እንዴት ነሽ ብዙነሽ? አባትሽ ስላንቺ ብዙ ነገር ነግሮኛል›› አለቻት ዓይናለም። ይሁን እንጂ ፈገግታ አላሳየችም፤ ወይም የብዙነሽን እጅ አልጨበጠችም። የብዙነሽ አባት ደስተኝት ተሰማው። ሦስቱ አብረው ስለሚኖሩበት ሁኔታና ህይወታቸው እንዴት ጥሩ እንደሚሆን አወራ። ‹‹ልጄ፣ ዓይናለምን እንደ እናት እንደምታያት ተስፋ አደርጋለሁ›› አላት።

##
የብዙነሽ ህይወት ተቀየረ። ከአባቷ ጋር ጠዋት ጠዋት ለመቀመጥ ጊዜ እያጣች መጣች። ዓይናለም በርካታ የቤት ውስጥ ስራ ስለሰጠቻት ማታ ማታ የቤት ስራዋን ለመስራት በጣም ይደክማት ጀምር። ከራት በኋላ ቀጥታ ወደ መኝታዋ መሄድ ልማዷ እየሆነ መጣ። የሚመቻት ብቸኛው ነገር እናቷ የሰጠቻት በቀለም ያበደ ብርድ ልብስ ነበር። የብዙነሽ አባት የልጁን መከፋት ልብ ያለው አይመስልም።

##
ከጥቂት ወራት በኋላ የብዙነሽ አባት ለተወሰነ ጊዜ ራቅ ብሎ እንደሚሄድ ነገራቸው። ‹‹ለስራ ጉዳይ መሄድ አለብኝ›› አላቸው። ‹‹እርስ በእርሳችሁ እንደምትደጋገፉ ግን እተማመናለሁ።›› የብዙነሽ ፊት ቅይርይር አለ፤ አባቷ ግን ይህን ልብ አላለም። ዓይናለም ምንም ቃል አልወጣትም። እርሷም ደስተኝነት አልተሰማትም ነበር።

##
ለብዙነሽ ነገሩ ሁሉ እየከፋ ሄደ። ስራዎቿን ካልጨረሰች፣ ካማረረች፣ ዓይናለም ትመታት ጀመር። በእራት ሰዓትም ሴትዮዋ ብዙውን ምግብ ስለምትበላው ለብዙነሽ የሚደርሳት አልባሌ ነገር ነበር። በየምሽቱ ብዙነሽ ወደ እንቅልፍ የምትሄደው እያለቀሰች ነበር፤ የእናቷን ብርድልብስ እያቀፈች ትተኛለች።

##
አንድ ቀን ጠዋት ብዙነሽ ተኝታ አረፈደች። ‹‹አንች ሰነፍ!›› ዓይናለም አምባረቀችባት። ብዙነሽን ጎተተቻት። ያን ውድ ብርድልብስ ምስማር ያዘውና ከሁለት ተቀደደ።

##
ብዙነሽ በጣም ተበሳጨች። ከቤት ለመጥፋት ወሰነች። የእናቷን ብርድልብስ ቁራጮች ይዛ፣ ጥቂት ስንቅ ቋጠራ ቤቱን ለቃ ሄደች። አባቷ የሄደበትን መንገድም ይዛ ጉዞዋን ጀመረች።

##
ሲመሽባት ከአንድ ምንጭ አጠገብ ካለ ትልቅ ዛፍ ላይ ወጥታ ከቅርንጫፎቹ ላይ መኝታዋን አዘጋጀች። እየተኛችም ሳለች ‹‹ እናቴ፣ እናቴ፣ እናቴ፣ ተውሽኝ። ተውሽኝና አልመለስ አልሽ። አባቴ አሁን ለኔ ማሰቡን ተቷል። እናቴ፣ መቼ ነው የምትመጭው? ተውሽኝ እኮ›› በማለት ዘፈነች።

##
በቀጣዩ ማለዳ ብዙነሽ ዘፈኑን ደግማ ዘፈነችው። ሴቶች ልብሳቸውን ለማጥብ ወደ ምንጩ ሲመጡ ከትልቁ ዛፍ የሚመጣውን የክፌት ዘፈን ይሰሙ ጀመር። ንፋሱ ቅጠሉን እያማታ የሚፈጥረው ድምጽ መስሏቸው ስራቸውን ቀጠሉ። ከሴቶቹ አንዷ ግን ዘፈኑን በጣም በጥንቃቄ አደመጠችው።

##
ይህች ሴት ቀና ብላ ዛፉን አየች። ልጅቱንና የብርደልብሱን ቁራጭ ስታይ ‹‹ብዙነሽ፣ የወንድሜ ልጅ!›› ስትል ጮኸች። ሌሎቹም ሴቶች ማጠባቸውን አቁመው ብዙነሽን ከዛፉ እንድትወርድ አገዟት። አክስቷ ትንሿን ልጅ አቅፋ ታጽናናት ጀመር።

##
የብዙነሽ አክስት ልጅቱን ወደቤቷ ወሰደቻት። ለብዙነሽም ትኩስ ምግብ ሰጠቻት፤ የእናቷን ብርድልብስም አለበሰቻት። በዚያ ምሽት ብዙነሽ ወደ መኝታዋ ስትሄድ አለቀሰቸ። እንባዋ ግን የእፎይታ እንባ ነበር። አክስቷ እንደምትንከባከባት አውቃለች።

##
የብዙነሽ አባት ወደቤቱ ሰመለስ ቤቱን ባዶ አገኘው። ‹‹ምን ተከሰተ ዓይንዬ?›› አላት ክብድ እያለው። ዘነበቸ መጥፋቷን ነገረችው። ‹‹እንድታከብረኝ ስፈልግ ነበር›› አለች። ‹‹ምናልባት ከረር አድርጌባት ሊሆን ይችላል። ›› የብዙነሽ አባት ቤቱን ጥሎ ወደ ምንጩ በኩል ሄደ። ብዙነሽን አይታት እንደሆነ ለመጠየቅም ወደ እህቱ መንደር ዘለቀ።

##
ብዙነሽ ከአክስቷ ልጆች ጋር እየተጫወተች ሳለች አባቷን ከሩቅ አየችው። ይናደድብኛል ብላ ፈራች። ስለሆነም ለመደበቅ ወደቤቱ በኩል ሮጠች። አበቷ ግን ወደሷ ሮጦ ‹‹ብዙነሽ ጥሩ እናት አግኝተሻል - የምትረዳሽና የምትወድሽ። እኮራብሻለሁ፤ እወድሻለሁ›› አላት። ብዙነሽ ከአክስቷ ጋር እስከፈለገችበት ጊዜ ደረስ እንድትቆይም ተስማሙ።

##
አባቷ በየቀኑ ይጠይቃት ጀመር። አንድ ቀንም ከዓይናለም ጋር መጣ። ዓይናለምም ብዙነሽን ለመጨበጥ እጇን ዘረጋች። ‹‹ልጄ አዝናለሁ፤ ተሳስቻለሁ›› በማለትም አለቀሰችባት። ‹‹እንደገና አንድ ዕድል ትሰጪኝ?›› ብዙነሽም አባቷንና የተጨነቀ ፊቱን አየች። ከዚያም በኋላ ቀስ ብላ ወደፊት ጠጋ አለችና ዓይናለምን አቀፈቻት።

##
በቀጣዩ ሳምንት ዓይናለም ብዙነሽን ከአክስቷና ከልጆቿ ጋር በቤቷ ምሳ ጋበዘቻቸው። ምን ዓይነት ግሩም ድግስ ነው! ዓይናለም ብዙነሽ የምትወዳቸውን ምግቦች ሁሉ ስላሰናዳች ሁሉም ሰው እስከሚጠግብ ድረስ በላ። ከዚያም አዋቂዎቹ ሲያወሩ ልጆቹም ተጫወቱ። ብዙነሽም ደስተኝነትና ጀግንነት ተሰማት። በቅርቡ፣ በጣም በቅርቡ፣ ወደቤቷ እንደምትመለስና ከእናቷና ከእንጀራ እናቷ ጋር እንደምትኖር ወሰነች።

##
* License: [CC-BY]
* Text: Rukia Nantale
* Illustration: Benjamin Mitchley
* Translation: Mezemir Girma
* Language: am
