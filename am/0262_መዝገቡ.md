# መዝገቡ

##
በተጨናነቀችው የአዲስ አበባ ከተማ በርካታ የጎዳና ተዳዳሪዎች ይኖራሉ። የስቃይ ኑሮ በየእለቱ ይገፋሉ፤ እያንዳንዱን ቀን አንዲሁ ይቀበሉታል። አንድ ቀን ጠዋት ልጆቹ ከመንገድ ዳር የተኙበትን ምንጣፍ ጠቀለሉ።

##
ወላጆቹ ሲሞቱ መዝገቡ ገና 5 ዓመቱ ነበር። ከአጎቱ ጋር ለመኖር ሄደ። አጎትዬው ግን ለልጁ አያስብለትም ነበር። ለመዝገቡ በቂ ምግብ አይሰጠውም። ከባባድ ስራዎች ሰራው ነበር።

##
መዝገቡ ካማረረ ወይ ጥያቄ ከጠየቀ አጎቱ ይገርፈዋል። ትምህርት ቤት ለመሄድ ሲጠይቅ አጎቱ ይመታውና እንዲህ ይላል፣ “አንተ በጣም ደደብ ነህ ምንም መማር አትችልም” በእንዲህ አይነት ሁኔታ ሶስት ዓመታት ከቆዬ በኋላ አንድ ቀን ሮጦ ከአጎቱ አመለጠ። ጎዳና መኖር ጀመረ።

##
የጎዳና ህይወት በጣም አስቸጋሪ ሲሆን ልጆች ምግብ ለማግኘት በየቀኑ ሲለፉ ይውላሉ። አንዳንዴ ይታሰራሉ፣ አንዳንዴ ደግሞ ይገረፋሉ። ሲታመሙ የሚያሳክማቸው ማንም የለም። ልጆቹ ኑሯቸውን የሚገፉት በልመና እና የወዳደቁ እንደላስቲክ አይነት ነገሮችን በመሸጥ በሚያገኙት ትንሽ ገንዘብ ነው። ከከተማው ሌላ ሰፈር ካሉ ሌሎች ጎዳና ተዳዳሪዎች ጋር የተሻለ ለማግኘት የሚያደርጉት ፉክክር ኑሯቸውን ይበልጥ ያመረዋል።

##
አንድ ቀን መዝገቡ የቆሻሻ ገንዳ ላይ እየፈለገ ሳለ አንድ የሆነ የተጎሳቀለና ያረጀ የተረት መጽሐፍ አገኘ። አጸዳዳውና በቦርሳው ከተተው። በየቀኑ መጽሐፉን ያወጣና ስእሎቹን ያያል። ማንበብ ግን አይችልም ነበር።

##
ስእሎቹ ስለአንድ አውሮፕላን አብራሪ መሆንን እየተመኘ ስላደገ ልጅ ይተርካል። መዝገቡ አውሮፕላን አብራሪ (ፓይለት) የመሆን ነገር እንደቅዠት ያልም ጀመር። በተረቱ ውስጥ ያለው ልጅ ታሪክ የእሱ ይመስለዋል።

##
ቀዝቃዛ ነበር፤ መዝገቡም መንገድ ዳር ቆሞ ይለምናል። አንድ ሰው ወደእሱ እየተራመደ ሄደ። “ሰላም! ታመነ እባላለሁ፣ እዚሁ አካባቢ ነው የምሰራው፣ አንተ ምግብ ማግኘት የምትችልበት ቦታ” አለ ሰውየው። ቢጫ ቀለም ወደተቀባ ባለ ሰማያዊ ጣራ ቤት ጠቆመ። “ርግጠኛ ነኝ ወደዚያ ሄደህ ምግብ ትለምናለህ?” ሰውየው ጠየቀ። መዝገቡ አንዴ ሰውየውን ቀጥሎ ደግሞ ቤቱን ተመለከተ። “ምናልባት” አለ፤ ከዚያም ሄደ።

##
ከዚያ በኋላ ለወራት ያክል ጎዳና ተዳዳሪዎቹ ልጆች ታመነን በአካባቢው ይመለከቱት ነበር። ታመነ ከሰዎች ጋር ማውራት ይወዳል በተለይ ከጎዳና ተዳዳሪዎች ጋር። ታመነ የሰዎችን ታሪክና የህይወት ገጠመኝ ያዳምጣል። ቆፍጣናና ትእግስተኛ ነው፤ ትእቢተኛና ክብረ ቢስ አይደለም። አንዳንዶቹ ልጆች ወደ ቢጫና ሰማያዊው ቤት ምግብ ለማግኘት በእኩለ ቀን ይሄዳሉ።

##
ታመነ መጥቶ አጠገቡ ሲቀመጥ መዝገቡ መንገዱ ዳር እግረኛ መንገድ ጥግ ሆኖ ባለስእል የተረት መጽሐፉን እየተመለከተ ነበር። “ተረቱ ስለምንድን ነው?” ታመነ ጠየቀ። “አንድ ፓይለት ስለሆነ ልጅ ታሪክ ነው።” መለሰ መዝገቡ። “የልጁ ስም ማነው?” ጠየቀ ታመነ። “አላውቅም፤ ማንበብ አልችልም እኮ” አለ መዝገቡ ለስለስ ብሎ።

##
በተገናኙ ጊዜ መዝገቡ ታሪኩን ሁሉ ለታመነ ያጫውተዋል። አጎቱ እንዴት እንዳደረገው እና እንዴት ማምለጥ እንደቻለ ይነግረዋል። ታመነ ብዙ አያወራም፣ መዝገቡንም እንዲህ አድርግ እንዲያ አታድርግ አይልም፣ ዝም ብሎ በአትኩሮት ብዙ ያዳምጠዋል። አንዳንዴ ባለሰማያዊው ጣራ ትልቁ ቤት ምግብ ሲበሉም ያወራሉ።

##
የመዝገቡ 10ኛ ዓመት ልደት ሲደርስ ታመነ ለመዝገቡ አዲስ የተረት መጽሐፍ ሰጠው። ዝነኛ እግር ኳስ ተጫዋች ስለሆነ በአንድ መንደር ይኖር ስለነበረ ልጅ ነበር ታሪኩ የሚያትተው። ታመነ ይህን ታሪክ ለመዝገቡ ብዙ ጊዜ አነበበለት፤ አንድ ቀን እንዲህ አለው፣ “እንደማስበው አሁን ትምህርት ቤት የምትገባበትና ማንበብ የምትማርበት ጊዜ ነው። ምን ታስባለህ?” ታመነ የልጆች ማቆያና ትምህርት ማግኘት የሚችሉበት ቦታ መኖሩን አብራራለት።

##
መዝገቡ ስለተጠቆመው አዲስ ቦታና ትምህርት ማግኘት ስለሚችልበት ሁኔታ ማሰላሰል ያዘ። አጎቱ ያለው ትክክል ቢሆንስ ትምህርተ መማር የማይችል በጣም ደደብ ቢሆንስ? እዚህ አዲስ ቦታ ከሄደ በኋላ ቢገርፉትስ? መፍራት ጀመረ። “ምናልባትም እዚሁ ጎዳና ላይ መሆን ሳይሻል አይቀርም” ብሎ አሰበ።

##
ስጋቱን ለታመነ አጋራው። ከጊዜ በኋላ ቦታው ትክክለኛና የተሸለ መሆኑን ታመነ አረጋገጠለት።

##
ከዚያም መዝገቡ ባለአረንጓዴ ጣራ ቤት ውስጥ ወዳለ አንድ ክፍል ሄደ። ክፍሉን ከሌሎች ሁለት ልጆች ጋር ነው የተጋራው። በቤቱ ባጠቃላይ አስር ልጆች ይኖራሉ። አብረውም አስናቀች እና ባሏ፣ ሶስት ውሻዎች፣ አንዲት ድመት እንዲሁም አንድ ያረጀ ፍየል ይኖራሉ።

##
መዝገቡ ትምህርት ጀመረ፣ ግን ትምህርቱን ለሜዝ ትንሽ አስቸጋሪ ሆኖበታል። አንዳንዴ ለማቋረጥ ሁሉ ይመኛል። ነገር ግን አየር አብራሪ እና ታዋቂ ኳስ ተጫዋች የሆኑትን በተረቱ ውስጥ ያሉትን ልጆች ያስባል። ልክ እንደነሱ ትምህርቱን ማቋረጥ የለበትም፣ እነሱ እንደሆኑት ሁሉ ያሰበበት መድረስ ይችላል።

##
ባለአረንጓዴ ጣራው ቤት ግቢ ውስጥ ቁጭ ብሎ ከትምህርት ቤት የወሰደውን የተረት መጽሐፍ ያነባል። ታመነ መጣና አጠገቡ ተቀመጠ። “ተረቱ ስለምን ነው?” ታመነ ጠየቀ። “ታሪኩ አንድ መምህር ስለሆነ ልጅ ነው።” መዝገቡ መለሰ። “የልጁ ስም ማነው?” ጠየቀ ታመነ። “ስሙ መዝገቡ ይባላል!” አለ መዝገቡ በፈገግታ።

##
* License: [CC-BY]
* Text: Lesley Koyi
* Illustration: Wiehan de Jager
* Translation: Dawit Girma
* Language: am
